---
id: 1
content: >-
    Od niepamiętnych czasów istnieją w polityce pewne zasady, ustalone bez
    teoretyzowania, na mocy samej praktyki, wielokrotnie sprawdzone doświadczeniem.
    Przestrzeganie ich świadczy o kulturze politycznej kraju. Głoszą one, iż 
    nie wolno wojować na wielu frontach jednocześnie, że trwałe korzyści osiąga 
    się idąc naprzód krok za krokiem - "etapami", jak zaczęto mówić w czasach
    najnowszych - że nie sztuka chwycić rzecz, która chwilowo ma słabego dozorcę, 
    sztuka utrzymać... 
source: Paweł Jasienica, "Polska Jagiellonów", 1965, str. 266
---
id: 2  
content: >-
    W 1503 roku posłowie króla polskiego zastali bramy Warszawy zamknięte na głucho,
    a na murach tłumy pospólstwa, które w najczystszej mowie polskiej lżyło 
    i bezcześciło wszystkich Polaków. Odpowiedź była spokojna, całkiem logiczna, 
    brzmiała zaś mniej więcej tak: Polakom wymyślacie? A wy sami co za jedni jesteście?
    Jeszcze w tym samym XVI stuleciu Warszawa miała stać się sercem i stolicą 
    Rzeczypospolitej Obojga Narodów.
source: Paweł Jasienica, "Polska Jagiellonów", 1965, str. 280
---
id: 3
content: >-
    W 1514 roku przybył do Krakowa z Włoch uczony franciszkanin Albert Fantini.
    Został profesorem uniwersytetu i rozwinął ożywioną działalność naukową. Prócz tego
    ostro zabrał się do naprawiania rozluźnionych obyczajów zakonnych, do czego
    miał prawo jako przełożony polskiej i czeskiej prowincji franciszkańskiej.
    Nie wszyscy w klasztorze byli radzi powrotowi ascezy, toteż w nocy z 5 na 6
    września 1516 roku surowy brat Fantini zginął w jego murach od noży malkontentów.
    Trzech głównych winowajców ścięto, kościół został zamknięty prawie na rok.
source: Paweł Jasienica, "Polska Jagiellonów", 1965, str. 289
---
id: 4
content: >-
    Nie trzeba było nawet poli­tycz­nej zręcz­no­ści, tylko cier­pli­wego cze­ka­nia, 
    by dopro­wa­dzić do wcie­le­nia – zgod­nie z trak­ta­tem kra­kow­skim – Księ­stwa 
    Pru­skiego do Korony, co z pew­no­ścią zmie­ni­łoby sytu­ację geo­po­li­tyczną w 
    naszym regio­nie Europy na całe wieki. W 1563 roku król Zyg­munt August 
    zgo­dził się na roz­sze­rze­nie dzie­dzi­cze­nia w Księ­stwie Pru­skim o bran­den­bur­ską 
    linię Hohen­zol­ler­nów. Tutaj dopiero Stań­czyk miałby powody do snu­cia jak 
    naj­gor­szych przy­pusz­czeń, tym bar­dziej że już w 1539 roku Zyg­munt Stary, 
    odrzu­ca­jąc podobne sta­ra­nia Albrechta, wska­zy­wał, że Korona nie może 
    dopu­ścić – nawet w dal­szej per­spek­ty­wie – do połą­cze­nia w jed­nym ręku 
    Ber­lina i Kró­lewca.
source: Grzegorz Kucharczyk, "Prusy. Pięć wieków", 2020
---
id: 5
content: >-
     Brak wyobraźni, zwłasz­cza w mate­rii poli­tycz­nej, wie­dzie do gor­szych 
     rze­czy niż zbrod­nia – do błę­dów.
source: Grzegorz Kucharczyk, "Prusy. Pięć wieków", 2020
---
id: 6
content: >-
    Królestwo Polskie nadal było jednak na tle krajów Zachodu krajem słabo 
    zurbanizowanym. Miasta budowano z drewna, nie z kamienia. W 1400 r. w 
    Królestwie Polskim było około 700 murowanych budowli (w całym!), w 1500 r.
    - zaledwie około 1350. 
source: Adam Leszczyński, "Ludowa historia Polski", 2020, str. 99  
---
id: 7
content: >-
    Ziemiański ekonomista kalkulował w sposób całkowicie bezwzględny. Właścicielowi
    opłacało się mieć jak największą liczbę poddanych żyjących na tyle dostatnio,
    żeby nie kradli  i nie zbiegli, ale równocześnie nie na tyle bogato, żeby mieli
    z czego akumulować. Jeżeli gromadzili bogactwo, to siłą rzeczy działo się 
    to kosztem właściciela, który nie ściągnął z nich  wszystkich nadwyżek: 
    zamożność chłopska świadczyła o tym, że szlachcic nie eksploatuje swojego
    majątku w pełni.
source: Adam Leszczyński, "Ludowa historia Polski", 2020, str. 133
---
id: 8
content: >-
    Szlachta nie wyhodowała ani nowych odmian zbóż, ani nawet polskich ras koni,
    krów, świń czy owiec. "Potrafiła głównie produkować wódkę, która przynosiła
    jej zawsze znaczny i pewny dochód" - komentował jeden z najwybitniejszych
    polskich historyków wsi, Stefan Inglot (1902-1994).
source: Adam Leszczyński, "Ludowa historia Polski", 2020, str. 134
---
id: 9
content: >- 
    Teraz porządki francuskie chciał Henryk [Walezy] zaprowadzić pod Wawelem. Rychło 
    przekonał się o tym prymas Uchański, gdy chciał postawić przed sądem duchownym 
    jednego z księży apostatów i uprowadził go siłą wbrew straży marszałkowskiej. 
    Na rozkaz króla Opaliński kazał straży otoczyć siedzibę prymasa i zatoczyć 
    przed nią działa. Uchański więźnia wydał, co więcej, musiał przybyć na Wawel 
    i pokornie prosić Henryka o przebaczenie.
source: Stanisław Grzybowski, "Dzieje Polski i Litwy (1506-1648)", Wielka Historia Polski t.4, Kraków 2000, str. 180
---
id: 10
content: >-
    Polska korzystała wtedy z błogosławionych skutków swego własnego, przez 
    sześćset lat chrześcijańskiej już historii wyrobionego stosunku do spraw wiary.
    Wybierano dysydentów, bo to byli ludzie najbardziej umysłowo rozbudzeni, czynni,
    odważni, mający słuszny program. Zalecały ich sejmikom względy po ziemsku rzeczowe,
    a nie wyznaniowe. Dawano Rejowi mandat, ponieważ był zdolnym, rozumnym i 
    przyzwoitym człowiekiem. Jego kalwinizm ani go degradował, ani protegował.
source: Paweł Jasienica, "Polska Jagiellonów", 1965, str. 375-376
---
id: 11
content: >-
    Gdy taki jest los i przeznaczenie rzeczy ludzkich, że zgoda i pokój między 
    ludźmi rozmaitych królestw i prowincyj wiecznie trwać nie mogą, i że po 
    długotrwałym pokoju, wojna niekiedy następować musi, a sama zmienność 
    rzeczy uczy, iż każde królestwo, nie mniej obawiać się drugiej, jak pierwszego
    spodziewać się powinno, najlepszą tedy, a rządcom królestw i prowincyj 
    arcypożyteczną rzeczą jest, aby się zawczasu starali o to, iżby kraje i ludy im 
    poddane, na wojnę , którąby im mógł wydać nieprzyjaciel zawsze były przygotowane,
    i do wszelakiego odporu przysposobione. 
source: Jan Tarnowski, "Consilium rationis bellicae", 1558, Kraków, (wydanie z 1858 r.) str. 5   
---
id: 12
content: >-
    Po zamknięciu sejmu koronacyjnego Batory, na czele swojej węgierskiej piechoty,
    ruszył natychmiast do Warszawy. W Rawie spotkał się z Opalińskim, za nim pospieszyli 
    inni senatorowie wielkopolscy, nawet Czarnkowski stawił się pokornie. Uchański
    wymawiał się chorobą; król uprzejmie odparł, że wobec tego sam do niego ze swoimi
    Węgrami zajedzie, więc prymas pospiesznie wyzdrowiał.
source: Stanisław Grzybowski, "Dzieje Polski i Litwy (1506-1648)", Wielka Historia Polski t.4, Kraków 2000, str. 192 
---
id: 13
content: >-
    Rzeczpospolita niczym innym w całości i dłużej zachowana być nie może, jedno zgodą, miłością, społecznością,
    jednością, bo jak mądrze ktoś [...] napisał ’zgodą małe rzeczy rosną, niezgodą wielkie upadają’ i ’moc zjednoczenia
    mocniejsza niż rozdwojenia’[...]
source: fragment testamentu Zygmunta II Augusta, za - U. Borkowska, "Dynastia Jagiellonów w Polsce", 2011
---
id: 14
content: >-
    Przytrafiło się to w roku 1582. W kilka lat później Rzeczpospolita wprost zgorszyła kardynała legata
    Hipolita Aldobrandiniego i cały jego orszak. Żydzi nie nosili u nas żadnych strojów ani oznak specjalnych,
    odróżnić ich można było jedynie "z twarzy, nie obmytych wodą chrztu świętego" - jak się wyraził włoski
    autor diariusza owej legacji. 
source: Paweł Jasienica, "Rzeczpospolita Obojga Narodów. Srebrny Wiek", 1967, str. 417
---
id: 15
content: >-
    Doraźne, osobiste korzyści ludzi w ogóle niezdolnych do myślenia kategoriami politycznymi sprowokowały
    katastrofę państwową. Patent na nieodpowiedzialność, dany ludziom małym i głupim, musi doprowadzić
    do nieszczęścia. Tak wygląda jeden z niezawodnych mechanizmów historii.
source: Paweł Jasienica, "Rzeczpospolita Obojga Narodów. Srebrny Wiek", 1967, str. 467
---
id: 16
content: >-
    Atmosfera polityczna kraju musi odpowiadać pewnym warunkom, jeśli mieszkańcy państwa mają być 
    naprawdę obywatelami, a nie luźnym zbiorowiskiem indywiduów, zatroskanych jedynie o własne skóry 
    i interesy. Obywatelem jest tylko ten, kto poczuwa się do osobistej odpowiedzialności przed sobą
    samym za stan spraw publicznych. Moralność w świeckim tego słowa znaczeniu polega na jednostronnym
    zobowiązaniu się człowieka do przestrzegania pewnych, nielicznych zresztą norm, wśród których
    widnieje nakaz miłości ojczyzny. Do wykształcenia w ludziach wspomnianych postaw nie potrzeba 
    wcale jednomyślności, stałych powodzeń, zachwytów ani oklasków. Nie można się za to obejść
    bez wiary w rzetelność istniejących urządzeń, instytucji, głoszonych haseł czy programów. Jeżeli
    jej brak, zanika zaufanie - rozumiane jako  reguła stosunków międzyludzkich - kolejny z czynników
    niezbędnych dla zdrowia społeczności.
source: Paweł Jasienica, "Rzeczpospolita Obojga Narodów. Calamitatis Regnum", 1967, str. 155
---
id: 17
content: >-
    Komisarze morscy i strażnicy przeżywali dni triumfu w Lublinie. Na Kostkę czekano w Lublinie 
    i nie chciano bez niego zaczynać sprawy gdań­skiej.[...] Przybył on tam i wziął udział 
    w procesie, stawili się także w Lublinie strażnicy w niezwykle wielkiej liczbie, w okazałych 
    ubiorach jednej barwy niby żołnierze i ofiarowali Zygmuntowi Augustowi, miłośniko­wi koni, 
    10 rumaków, które przekazał Kostka w ich imieniu. Zapisano wów­czas w kronikach Gdańska jako 
    wydarzenie widocznie godne pamięci, że król podał w Lublinie 9 marca rękę znienawidzonym kaprom, 
    chociaż odmówił tego zaszczytu bawiącym tam w ważnej misji przedstawicielom miasta, czołowym 
    osobistościom.
source: Stanisław Bodniak, "Polska a Bałtyk za ostatniego Jagiellona", 1946, str. 121
---
id: 18
content: >-
    Spadł wtedy na Litwę najazd Tatarów krymskich, którzy przekroczyli Niemen i rozbili
    obóz w okolicach Nieświeża. Lida znalazła się w niebezpieczeństwie. Nie wierzono w nie,
    dopóki wysłane przez Michała Glińskiego podjazdy nie przywiozły dowodów rzeczowych 
    w postaci pozatykanych na kopie dziewięciu głów tatarskich.
source: Paweł Jasienica, "Polska Jagiellonów", 1965, str. 285